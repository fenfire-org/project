=================================
Fenfire Fenix -projektin esittely
=================================


Fenfire ja tutkimuksen tarkoituksellisuus
=========================================

Nykypäivän tietokone ympäristöineen rajoittaa tietotyöläisiä, jotka
joutuvat tyytymään niihin tiedon esitysmalleihin jotka suunnittelija
on tehnyt heidän puolestaan ohjelmistoihin, ja jotka samalla
hajauttavat ja sirpaloivat tietoa eri ohjelmistojen välillä.
Semanttinen veppi teknologioineen lupaa tarjota ratkaisun ongelmaan,
sillä se rakentuu identiteeteistä jotka vastaavat reaalimaailman
asioita.

Jyväskylän yliopistossa tutkittava Fenfire-järjestelmä tukeutuu
semanttiseen veppiin, tarjoten voimallisen ja rikkaan ympäristön
tietotyöläisille. Useissa tapauksissa se mahdollistaa tiedon
mallintamisen juuri käyttäjän mieltämällä tavalla, paljon lähempänä
itse tietotyön tarpeita, kuin kiinteisiin malleihin luodut sovellukset
ja ohjelmistot ikinä pystyvät.

Fenfiressä tieto, eli käytännön asiat esitetään käyttöliittymässä,
jossa on mahdollista joustavasti linkittää tietoja ja asioita
keskenään. Esimerkiksi nykyajan tietotyöläinen joutuu usein juoksemaan
kokouksesta toiseen: Fenfirellä kokoukseen liittyvät sähköiset
dokumentit ja asiakirjat, ihmiset yhteystietoineen, sekä
kalenterimerkinnät pysyvät yhtenä kokonaisuutena, jonka hallintaan ei
vaadita useita eri sovelluksia. Näin itse tietotyöläinen ei niin
helposti unohda työlleen tärkeitä pikkuseikkoja.


Hyödyllisyys organisaatiossa
============================

Projektin ensimmäisen vuoden tavoite on julkaista yhden käyttäjän
Fenfire-ohjelmisto, joka sinällään ei täytä suurten organisaatioiden
tietotyön tarpeita. Ensimmäisen julkaistavan version jälkeen, ja siten
projektin seuraavan vuoden tutkimustavoite, on laajentaa
Fenfire-ohjelmistoa monen käyttäjän järjestelmäksi, jolloin siitä
voidaan ottaa täysi hyöty tietotyön tarpeisiin missä tahansa
suuressakin organisaatiossa.

Fenfire-ohjelmisto on vapaaohjelma, joka on julkaisunsa jälkeen
mahdollista ladata verkosta ilman muita kustannuksia.

Tieto nykyisissä organisaatioissa on sirpaloitunutta ja usein ihmisiin
sitoutunutta. Tiedonhallintatutkimuksen tukeminen ja sen tuottamien
hedelmien kerääminen hyödyntää organisaatioita, koska se antaa
käytännölliset mahdollisuudet tiedon kokoamiseen ja pysyvyyteen.


Tutkimusryhmä
=============

Fenfiren tutkumisryhmä jatkaa Jyväskylän yliopistossa Tuomas Lukan
aloittamaa tutkimusta tiedonhallintaan liittyvistä menetelmien
realisoinnista. Ryhmää vetää FT, Janne Kujala. Hänen lisäkseen
projektissa on Benja Fallenstein, jolla on viiden vuoden kokemus
projektista, ja Matti Katila kahden vuoden kokemuksella.

Yhteistyötä Fenfire-tutkimusryhmä tekee Gnowsis-projektin kanssa,
jonka tarkoituksena on soveltaa semanttista veppiä nykyisiin
työpöytäsovelluksiin. 

Tutkimusyhteistyötä ruotsalaisiin tiimeihin ei vielä ole syntynyt,
mutta ryhmämme on aktiivinen uusien, yhteistyötä lisäävien
mahdollisuuksien edessä.



